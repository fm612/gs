131、江楼感旧  赵嘏
独上江楼思渺然，
月光如水水如天。
同来玩月人何在？
风景依稀似去年。

132、 呈畏之员外（其一）李商隐
    十岁裁诗走马成，
    冷灰残烛动离情。
    桐花万里丹山路，
    雏凤清于老凤声。

133、嫦娥  李商隐
云母屏风烛影深，
长河渐落晓星沉。
嫦娥应悔偷灵药，
碧海青天夜夜心。

134、秋日湖上  薛莹
落日五湖上，烟波处处愁。浮沉千古事，谁与问东流。

135、己亥岁  曹松
    泽国江山入战图，
    生民何计乐樵苏。
    凭君莫话封侯事，
    一将功成万骨枯。


136、小松  杜荀鹤
自小刺头深草里，
而今渐觉出蓬蒿。
时人不识凌云木，
直到凌云始道高。

137、农家  颜仁郁
夜半呼儿趁晓耕，
羸牛无力渐艰行。
时人不识农家苦，
将谓田中谷自生。

138、菊花  黄巢
待到秋来九月八，
我花开后百花杀。
冲天香阵透长安，
满城尽带黄金甲。

139、自菩提步月归广化寺 欧阳修
春岩瀑泉响，夜久山已寂。明月净松林，千峰同一色。

140、题花山诗壁  苏舜钦
寺里山因花得名，
繁英不见草纵横。
栽培翦伐须勤力，
花易凋零草易生。

141、咏柳  曾巩
乱条犹未变初黄，
倚得东风势更狂。
解作飞花蒙日月，
不知天地有清霜。


142、客中初夏  司马光
四月清和雨乍晴，
南山当户转分明。
更无柳絮因风起，
唯有葵花向日倾。

143、江上  王安石
江北秋阴一半开，
晚云含雨却低徊。
青山缭绕疑无路，
忽见千帆隐映来。

144、梅花  王安石
墙角数枝梅，凌寒独自开。
遥知不是雪，为有暗香来。


145、送春  王令
三月残花落更开，
小檐日日燕飞来。
子规夜半犹啼血，
不信东风唤不回。

146、蚕妇  张俞
昨日入城市，归来泪满巾。遍身罗绮者，不是养蚕人。

147、赠刘景文  苏轼
荷尽已无擎雨盖，
菊残犹有傲霜枝。
一年好景君须记，
最是橙黄橘绿时。


148、鄂州南楼书事四首（其一） 黄庭坚
四顾山光接水光，
凭栏十里芰荷香。
清风明月无人管，
并作南来一味凉。

149、绝句四首（其四）  陈师道
     书当快意读易尽，
     客有可人期不来。
     世事相违每如此，
     好怀百岁几回开？


150、雪梅  卢梅坡
梅雪争春未肯降，
骚人搁笔费评章。
梅须逊雪三分白，
雪却输梅一段香。

151、三衢道中  曾几
梅子黄时日日晴，
小溪泛尽却山行。
绿阴不减来时路，
添得黄鹂四五声。

152、题青泥市壁  岳飞
    雄气堂堂贯斗牛，
    誓将贞节报君仇。
    斩除顽恶还车驾，
    不问登坛万户侯。

153、冬夜读书示子聿  陆游
古人学问无遗力，
少壮功夫老始成。
纸上得来终觉浅，
绝知此事要躬行。

154、村晚  雷震
草满池塘水满陂，
山衔落日浸寒漪。
牧童归去横牛背，
短笛无腔信口吹。

155、观书有感二首（其一） 朱熹
半亩方塘一鉴开，
天光云影共徘徊。
问渠那得清如许？
为有源头活水来。

156、同儿辈赋未开海棠（其一） 元 好问
枝间新绿一重重，
小蕾深藏数点红。
爱惜芳心莫轻吐，
且教桃李闹春风。

157、寒夜  杜耒
寒夜客来茶当酒，
竹炉汤沸火初红。
寻常一样窗前月，
才有梅花便不同。

158、北风行  刘基
城外萧萧北风起，
城上健儿吹落耳。
将军玉帐貂鼠衣，
手持酒杯看雪飞。

159、首夏山中行吟  祝允明
梅子青，梅子黄，
菜肥麦熟养蚕忙。
山僧过岭看茶老，
村女当垆煮酒香。


160、朝天子咏喇叭  王磐
喇叭、唢呐，
曲儿小，腔儿大；
官船来往乱如麻，全仗你抬身价。
军听了军愁，民听了民怕。
哪里去辨甚么真共假？
眼见的吹翻了这家，
吹伤了那家，
只吹的水尽鹅飞罢。
